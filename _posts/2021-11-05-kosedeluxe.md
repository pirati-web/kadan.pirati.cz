---
layout: post
category: post
title: Mobiliář za všechny prachy 
date: 2021-11-05
author: Jana Hladová
authorId: jana.hladova
image: posts/mobiliar.PNG
tags:
  - Stavební zakázky
  - Rekonstrukce náměstí
  - Výběrová řízení
  - Mobiliář
  - Koše
  - Ceny
  - Transparentnost
  - Luxus
 
---

# Město Kadaň utratilo za designové koše na náměstí a přilehlých ulicích téměř 1 milion Kč! Ve srovnání například s částkou 600 tisíc Kč, kterou vedení přiděluje na celoroční činnost spolků jež poskytují obyvatelům různé veřejné služby je to absurdní. Dlouhodobě upozorňujeme na netransparentní a nehospodárné zacházení s veřejnými prostředky. 

Vracíme se ke [kauze "koše"](https://kadan.pirati.cz/aktuality/kose.html), kde jsme při kontrole zakázek narazili na výrazné nesrovnalosti, nejen v cenách za identické výrobky.

**Rozpětí cen košů od 22 do 41 tisíc Kč je tristní**.
Zajímavé je, že ceny se lišily dle zakázek. U té první, byly zdaleka nejlevnější, u poslední nejdražší. Některé koše byly dokonce objednány zcela mimo veřejnou zakázku pouze na objednávku. Celkově nás 26 kusů odpadkových košů na náměstí a pěší zóně vyšlo na více jak 860 000,- korun. 

Opravdu jsme potřebovali umělecké kousky s tropickým dřevem? 
*Zvláště když jejich oprava nebo náhrada bude opět problematická jako v kontroverzní zakázce na Nábřeží Maxipsa Fíka.* 
Vzhledem k faktu, že realizační firma zanikla, vyvstává otázka, kdo bude tyto prvky opravovat nebo dodávat nové v případě potřeby.

V porovnání s mobiliářem (koše, stojany na kola, lavičky) běžně dostupným v internetových obchodech vychází mnohonásobně dráž, i když vzhledově se příliš neliší.

Dále ale z materiálů vyplývá, že rekonstrukce povrchů na Mírovém náměstí (tedy shodné stavební práce) **byla rozdělena na několik menších zakázek.**
U těch cena ani jedné nepřesáhla 6 miliónů korun, což je hranice pro veřejné výběrové řízení. **Zda to bylo účelové, posuďte sami.**

Při zakázkách pod 6 milionů Kč se totiž nemusí vyhlašovat veřejné výběrové řízení, ale město poptá firmy dle vlastního výberu - v Kadani již léta jedny a ty samé. 
**O transparentní a spravedlivé veřejné soutěži se tedy dá mluvit jen velmi těžko.**

*Tato praxe je v rozporu se zákonem o veřejných zakázkách i s městskou směrnicí na přidělování zakázek, ale holt kde není žalobce, není soudce.*

Kromě toho je zde také **velké množství víceprací a tedy vícenákladů**, které i přes naše trvalé připomínky nemá zájem město lépe kontrolovat či omezit. 
Jinde se třeba osvědčilo omezit vícepráce ve smlouvách na maximálně 10% daného rozpočtu. 
Jak ale (ne)zná naše pracovní skupina pro vícepráce, zvolená Radou města, rozpočty těchto investičních akcí jsme si bohužel ověřili v rámci jednání zastupitelstva, kde se k tomu dotyční vyjádřili více než jasne: znalost rozpočtů kontrolovaných akcí nepovažují za důležitou.  
 
Chápeme, že celá plocha náměstí se nedá rekonstruovat najednou, ale nevyšlo by mnoho prací a prvků mnohem levněji, pokud by se investice rozdělila jen na dvě zakázky? 
Ušetřilo by se nejen na zpracování projektové dokumentace, ale zcela jistě i na mobiliáři, zvláště pokud by se použil běžně dostupný a vkusný prvek. 

Jedná se o velmi **nehospodárný přístup a utrácení peněz, které by se daly využít účelněji.** 
Stále namítáme, že například podpora sportu dětí v Kadani je nedostatečná. Odpověď je, že peněz je málo. 
Při tomto stylu hospodaření, není divu.




