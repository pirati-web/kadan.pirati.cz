---
layout: post
category: post
title: Změna dotací pro podnikatele
date: 2022-01-11
author: Mluví radní pravdu?
authorId: mistni.sdruzeni 
image: posts/tajemstvi.jpg
tags:
  - Dotace pro podnikatele
  - Místostarosta
  - Živnostenský úřad
  - Systém dotací
  - Pozměňovací návrh
 
---

# Dozvídáme se od radních města vždy pravdivé a objektivní informace?

Dlouhodobě upozorňujeme na **neprůhledné hospodaření a neúplné informace o stavu naší nemocnice** ze strany ředitele Hossnera. 
Na základě toho jsme několikrát rozporovali poskytnutí dalších finančních dotací a na posledním zastupitelstvu též záměr nemocnice ujmout se role developera 
a realizovat stavbu rodinných domů v lokalitě Pokutice. 
Nejen proto, že pro tuto roli není kompetenčně zajištěna, ale též z důvodu poměrně neutěšené personální situace v tomto zařízení v kombinaci se čtyřletou realizací rekonstrukce sálů za 300 milionů korun, která zde bude probíhat. 
Vždy jsme ujišťováni, že vše je naprosto v pořádku a pod drobnohledem města. Na posledním zastupitelstvu jsme se opět přesvědčili, že není. 

**Co radní a potažmo pan ředitel tají?**

Disponovali jsme informací, že se v den zasedání zastupitelstva konala schůzka zástupců personálu nemocnice s ředitelem a dvěma členy dozorčí rady (DR) nemocnice. Zeptali jsme se tedy na zasedání, o co v této schůzce šlo a co se děje. 

Ředitel nemocnice uvedl, že poslední jednání dozorčí rady proběhlo o týden dříve, a že se žádné jiné jednání neuskutečnilo. Po upřesnění dotazu, že spíše nešlo o jednání DR, ale o jednání se zástupci personálu a členy dozorčí rady, se dostavila další vyhýbavá odpověď o mnohých jednáních denně, z nichž si nelze odvodit, které myslíme. 

Naše informace tvrdí, že kontaktovaný zástupce zřizovatele (místostarosta Losenický) navrhl pozvat celou dozorčí radu, ale nakonec se dostavili pouze dva členové DR, a to se jmenovaným místostarostou radní Hosman.

Poté začal informaci zpochybňovat také předsedající starosta Kulhánek. Uvedl, že informace o žádném primáři 
v nemocnici, který chtěl dozorčí radu svolat, nemá. Starosta také dodal, že jako člen dozorčí  by o tom musel vědět. 
Do třetice pak popřel jednání členů DR také radní Hosman, ten na dotaz, zda někde byl a jednal, zakroutil hlavou. Místostarosta Losenický mlčel a na přímou výzvu, zda je v místnosti jednání zastupitelstva někdo, kdo se jednání se zástupci personálu nemocnice zúčastnil, se nikdo zainteresovaný k odpovědi neměl. Starosta se nad “zvláštním” dotazem podivil a sál se pobavil.

Toto je stručný popis situace zachycené i na videozáznamu z jednání. 

Často jsme na zastupitelstvu svědky i terčem osobních útoků a urážek, ztěžuje to získávání relevantních informací 
a devalvují se naše žádosti o informace. Vládnoucí strana obdobnými činy i hláškami takto vyjadřuje svou většinovou převahu.
**Vyhýbání se zodpovídání otázek považujeme za velmi nešťastné a neustále apelujeme na transparentnost řízení města.**

Informace, o níž nám šlo, je pro nemocnici a zdravotní péči v Kadani klíčová: 
Jak bude nemocnice a její ředitel řešit personální problémy vyvolané nedávnými výpověďmi, které dostali ke konci roku dva dlouholetí pracovníci jednoho z oddělení - atestovaní a prověření, dlouholetí lékaři, vč. bývalého primáře?

**Tato situace může ohrozit poskytování lékařské péče a způsobit omezování provozu.**

Nezpochybňujeme nijak právo ředitele propouštět lékaře. Ale v situaci, kdy současný primář oddělení s týmem předali řediteli a dvěma zmíněným radním písemný nesouhlas s takovýmto postupem, jsme chtěli slyšet řešení. Propuštění bez vysvětlení týmu, konzultace s vedoucím lékařem oddělení a zajištěné personální náhrady není v této složité pandemické době nejlepším řešením pro provoz nemocnice, motivaci zaměstnanců k výkonům a pro veřejné zdraví. 

Po této zapírané schůzce se konala mimořádná rada města (jako vždy před zastupitelstvem).
Byli tedy starosta a dva další radní (jako členové dozorčí rady nemocnice), resp. i ostatní radní (jako valná hromada nemocnice) o této situaci informováni? 
A byl celé dozorčí radě předán písemný nesouhlas týmu, tak jak to výslovně požadovali zástupci personálu nemocnice?
Dodnes (tedy po třech týdnech) se bohužel situace s nepředáním informace dozorčí radě ani k vyřešení problému neposunula.

A přistoupíme-li na bobříka mlčení a budeme-li předstírat, že se schůzka neodehrála, **kde má tedy člověk zastání a jistotu spolehnutí se na zástupce zřizovatele, kterému přednese akutní “stížnost”, a nic se neděje a neřeší?**

**Toto jednání zřizovatele je velmi alarmující** i v ohledu na ostatní stamilionové investiční záměry nemocnice, které se financují také z veřejných zdrojů. Tyto transakce mají být pod kontrolou jak zřizovatele, tak dozorčí rady. O jejím fungování bohužel žádné veřejné informace nejsou. Jak postupuje zřizovatel např. v tomto případě posuďte sami.

**Je městská nemocnice pod dostatečnou kontrolou?**

**Je v kadaňské nemocnici ohrožena péče o naše zdraví?**

**Je na kadaňském zastupitelstvu ohrožena pravdomluvnost?**
 
Další vývoj budeme sledovat. 
